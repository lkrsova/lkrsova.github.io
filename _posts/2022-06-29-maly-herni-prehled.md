---
title: "Malý herní přehled #1: Nenáročné isometrické RPG"
author: "Leni Krsova"
categories: 
featured_image: /images/posts/prehlediso.PNG
tags: [video games, PhD]
---

Znáte ten mem, co říká, že když jsme byli malí, měli jsme spoustu času, ale žádné peníze na hraní videoher, zatímco v dospělosti máme konečně peníze, ale už ne ten čas na hraní? Já k tomu přidávám ještě další dimenzi: pokud máte peníze i čas, většinou vám chybí mozková kapacita, neb jste po dlouhém dni v práci tak vyšťavení, že na rozsáhlé, příběhově komplikované a na mozek jinak náročné hry nemáte ani pomyšlení.

Mně se tohle teď děje častěji než dřív. Z digitální Steam police na mě uraženě kouká rozehraný <a href="https://www.cyberpunk.net/cz/en/">Cyberpunk 2077</a> a <a href="https://www.kingdomcomerpg.com/">Kingdom Come: Deliverance</a>, zatímco skáču po menších, kratších a na kognitivní schopnosti mnohem méně náročných hrách. Vím, že nejsem sama, tak se vám třeba těhlech pár her, co mě za poslední dobu zaujaly, bude hodit.

----

#### Transistor (Supergiant Games)

Říká vám něco <a href="https://store.steampowered.com/app/107100/Bastion/" target="_blank">Bastion</a> nebo <a href="https://store.steampowered.com/app/1145360/Hades/" target="_blank">Hades</a> od Supergiant Games? <a href="https://store.steampowered.com/app/237930/Transistor/">Transistor</a> je prostřední herní sourozenec obou. Stejně jako ony se jedná o isometrickou akční RPG hru, tentokrát ale s tématikou sci-fi, konkrétně cyberpunku s vizuálním podkresem secese[^1].

V Transistor hrajete za zpěvačku Red, která přežije útok robotů, tzv. Process, zorganizovaný skupinou Camerata, která se snaží o ovládnutí města Cloudbank, kde si Red budovala zářnou pěveckou kariéru. To se ale všechno změní právě útokem. Během něj Red přijde o hlas, na druhou stranu ale získá zbraň připomínající kombinaci meče a tranzistoru, včetně do něj se vtělené duše a hlasu neznámého zachránce. S touhle dvojkou pak procházíte městem, dozvídáte se informace jak o Red, tak o lokálních obyvatelích, světě, proč je zrovna na vašich zádech terč a jak se ho zbavit. 

![](/images/posts/transistor-gameplay.jpg)

Gameplay spočívá jak v real-time combatu, tak i v turn-based fázích během něj, kdy si můžete naplánovat a provést jednotlivé kroky útoku proti rozličným typům nepřátel. Procházením městem sbíráte různá vylepšení pro svůj "meč", které se dají libovolně kombinovat a aktivovat, čímž vznikají hodně zajímavé a i vizuálně působivé (particles, everywhere!) způsoby melee i range útoku. Na své si tak přijdou jak button smashers, tak i více přemýšliví plánovači.

**Proč se mi to líbí:**
Vizuál propojující cyberpunk & secesi; zajímavé kombinace buffů; možnost hrát na tahy; nenáročnost; lovestory a atmosférické vyprávění s nádechem melancholična; soundtrack.

----

#### Death's Door (Acid Nerve)

Jednomu to zkazí den, když jste smrtka a uteče vám duše, kterou jste měli odbavit na druhý břeh. Touhle zápletku začíná další isometrická akční RPG <a href="https://store.steampowered.com/app/894020/Deaths_Door/">Death's Door</a>, kde se v podobě roztomilé vrány procházíte skrz podsvětí, bojujete a řešíte hádanky s cílem nalézt právě tu jednu ztracenou duši. Kromě jiného se během průzkumu podsvětí postupně dozvídáte o světě jako takovém, jeho obyvatelích a záhadách, které se v tam skrývají, kosíte (vrána, kos...get it?) různé typy nepřátel a hlavních bossů.

![](/images/posts/deathdoor.jpg)

Vím, že to bude znít trochu zvláštně, ale boj mi v Death's Door občas připomíná trochu boss battles v Elden Ringu (v roztomilejším kabátku...). Hra vám toho hodně neodpustí, stačí pár chybiček a spawnujete se odznova u nejbližších dveřích, ťapete si to zpátky do arény, a to klidně i hned několikrát po sobě. Odměny za to ale stojí.

**Proč se mi to líbí:**
Low-poly grafika; atmosférický sound design; roztomilý hlavní hrdina; vtip dialogů; puzzle; level design.

----

#### Gamedec (Anshar Studios)

Asi nemusím moc dlouze vysvětlovat, že kyberpunk je jeden z mých nejoblíbenějších uměleckých, ale i kulturních fenoménů. Ať už je to The Matrix, Blade Runner, knížky od polských spisovatelů (<a href="https://www.databazeknih.cz/knihy/limes-inferior-132414">Limes Inferior</a> od Zajdela!), nebo novější věci jako <a href="https://www.imdb.com/title/tt2261227/">Altered Carbon</a>, styl, dystopie a lidské příběhy úzce spjaté s technologií mě prostě nepřestanou nikdy fascinovat. A <a href="https://store.steampowered.com/app/917720/Gamedec/">Gamedec</a>, isometrická RPG point & click adventura, je právě z tohohle ranku.

![](/images/posts/gamedecgame.jpg)

V Gamedec ztvárňujete roli detektiva, který vyšetřuje zločiny, které se odehrávají uvnitř her. Představte si třeba holodeck ze Star Treku a zločin, co se stane v jednom z jeho virtuálních scénářů, a sebe jako detektiva, který se skrz dialogy, průzkum indicií a vlastní dedukce rozhodne, kdo za tím stojí. To je Gamedec v kostce. Gameplay je občas trochu repepetitivní (tj. větší počet questů errand boy typu), ale není to nějak nadmíru na škodu. Pokud jste měli rádi Disco Elysium, a smíříte se s tím, že Gamedec se zasekl někde na půl cesty k jeho dokonalosti, ale přisypal notnou dávku sci-fi, Gamedec se vám bude zamlouvat.

**Proč se mi to líbí:**
Vizuální styl hry; nenáročnost; cyberpunk tématika; volby ovlivňující výsledek hry; 

#### Malé developerské P.S. nakonec
Pokud vás zajímá, jak se vyrábí podobné hry, mrkněte na <a href="https://youtu.be/SL2Pk2jP_6s">dokument o Transistoru od NoClip</a>, kde celý tým mapuje různé nápady a verze, které předcházely finální hře. O tom, jak pracují Supergiant Games, pak zkoukněte ještě <a href="https://www.youtube.com/watch?v=JzyE9hi912c&list=PL-THgg8QnvU4JEVov1tMlFThNYS92F8uC">šestidílnou sérii dokumentů</a> (taky od NoClip), kterou věnovali vývoji hry Hades.

Pokud vás zaujal Death's Door, i o ní kluci z NoClip natočili <a href="">dokument s jeho tvůrcem nejen o jeho herní filozofii, ale i o designu celé hry</a>.

[^1]: Vše ručně malované Jen Zee.
